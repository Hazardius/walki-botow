Tworzenie bota do gry w Kółko i Krzyżyk
a)  Rozpoczęcie rozgrywki
Wymaga się od twórcy danego bota stworzenia tablicy dwuwymiarowej
o wymiarach 3x3 w celu późniejszego odwzorowania ruchów rywala.
Tablica powinna być indeksowana od zera, a nie od jedynki!!!

Bot na samym początku rozgrywki otrzymuje na strumień wejściowy komunikat:
1. Start, a po nim znak nowej linii. Zatem komunikat ten wygląda następująco: Start\n.
W tej sytuacji, to nasz bot zaczyna, a rywal czeka na wykonanie przez naszego bota ruchu.

2. X Y, a po nim znak nowej linii. Zatem komunikat ten wygląda następująco:
X Y\n, gdzie X odpowiada pierwszemu wymiarowi tablicy dwuwymiarowej, a Y odpowiada drugiemu wymiarowi. Mówiąc innymi słowami, bot otrzymuje współrzędne ruchu przeciwnika, rozdzielone znakiem spacji.
Zatem należy uwzględnić podczas tworzenia bota dwa możliwe scenariusze rozpoczęcia rozgrywki.
b)  W trakcie rozgrywki
Po rozpoczęciu rozgrywki (patrz podpunkt a) następuje gra turowa, czyli bot czeka na wykonanie ruchu przez rywala, a dopiero potem następuje jego kolej na dokonanie ruchu, podczas gdy rywal oczekuje wtedy na ruch naszego bota.
W trakcie gry turowej nasz bot musi dokonywać kolejnych wyborów.
Na wybór składają się dwie „współrzędne”, a dokładniej mówiąc dwa indeksy do tablicy dwuwymiarowej:
X - współrzędna pierwszego wymiaru, liczba z zakresu 0-2,
Y - współrzędna drugiego wymiaru, liczba z zakresu 0-2.
Współrzędne te są rozdzielone znakiem spacji.
Po dokonaniu wyboru należy go wysłać na strumień wyjściowy, zgodnie z podanymi powyżej instrukcjami.
Taktyka wyboru oraz analiza wyborów rywala pozostaje w kwestii twórcy danego bota.
Następnie otrzymujemy na strumień wejściowy komunikat informujący nas o ruchu rywala, zawierający również znak nowej linii, czyli: X Y\n.
Komunikat ten będziemy otrzymywać dopóki żaden z botów nie wygra zgodnie
z zasadami gry w kółko i krzyżyk albo do momentu remisu.

Oba wspomniane przed chwilą przypadki są opisane w podpunkcie c).
c)  Zakończenie rozgrywki
Rozgrywka kończy się w momencie wygrania jednego z botów lub remisem po wykonaniu 9 tur!
Po wygraniu rozgrywki przez jednego z botów, bot otrzymuje na strumień wejściowy komunikat: Koniec, a po nim znak nowej linii. Zatem komunikat ten wygląda następująco: Koniec\n.
W wspomnianym przypadku, gdy żaden z botów nie wygra w przeciągu 9 ruchów, następuje remis i bot otrzymuje na strumień wejściowy komunikat: Remis, a po nim znak nowej linii. Zatem komunikat ten wygląda następująco: Remis\n.
Jeżeli nastąpi remis, to gra zostaje zakończona, po czym zostaje rozpoczęta od nowa.